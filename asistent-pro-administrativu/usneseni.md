Záměr najmout asistenta pro administrativu
========================

*Toto je projektový záměr, který administrativní odbor předkládá republikovému předsednictvu a republikovému výboru.*

Shrnutí
-------

V rámci zlepšení fungování administrativního zázemí, zejména v republikovém předsednictvu a administrativním odboru, navrhujeme provést výběrové řízení na **asistenta pro administrativu** a podepsat s ním smlouvu na poloviční úvazek. Maximální odměna asistenta bude 11 tis. Kč měsíčně.

Asistent pro administrativu s působností pro celou Českou republiku bude odpovědný vedoucímu administrativního odboru, který zajišťuje administrativní agendu republikového předsednictva.


Potřeba projektu
--------------

Záměr zřídit pozici celostátního koordinátora dobrovolníků byl předběžně diskutován při schvalování rozpočtu na rok 2016 na zasedání republikového výboru dne 21. 1. 2016 v Praze, a to na návrh administrativního odboru. Svého asistenta pro administrativu již má krajské sdružení Praha (jednak krajského manažera a jednak v zastupitelském klubu), pozice se v Praze osvědčila – tyto zkušenosti je třeba přenést na celostátní úroveň zejména v souvislosti s krajskými volbami a fungováním celostátních orgánů. Není možné, aby předsednictvo suplovalo roli sekretářky a nemohlo se v důsledku toho věnovat celostátnímu vedení. Klíčem pro úspěch ve volbách je mimo jiné bezproblémová a rychlá administrativa. Velkou pozornost je však třeba věnovat tomu, aby nedocházelo k samoúčelnému bujení byrokracie, na což bude dohlížet republikové předsednictvo. Úkolem asistenta pro administrativu bude, aby ostatní pocítili nutnou byrokracii co nejméně nebo o ní nejlépe vůbec nevěděli. 
 
Dne 2. 7. 2016 schválilo republikové předsednictvo k urychlenému řešení s termínem do 20. 8. 2016 úkol administrativnímu odboru zprocesovat výběrové řízení na asistenta pro administrativu. Asistent bude sloužit zejména republikovému předsednictvu (zjišťování aktuálního stavu strategických úkolů, organizace schůzek a setkání, příprava agendy a dokumentů, příprava rozhodnutí, sledování podatelny, hlasování), republikovému výboru a administrativnímu odboru (okrskové volební komise, sledování termínů). Bude financován z příslušné položky rozpočtu. Předpokládaný rozsah práce je poloviční úvazek. Podmínky výběrového řízení budou vycházet z výběrového řízení na asistenta senátora Libora Michálka a administrativu zprocesuje Jan Loužek. Republikové předsednictvo stanovilo tým ve složení Jan Loužek, Vojtěch Pikal, Martin Kučera, Alex Mansurov.

Rozpočet projektu
-----------------

Střední roční náklady činí 104 tis. Kč (z rozpočtu administrativního odboru Pirátské strany) při měsíční smluvní odměně cca 8 tis. Kč v pevné složce (nárokovatelné poměrně vzhledem k rozsahu práce) a až 3 tis. Kč úkolové odměny (odhadována střední částka 1500 Kč). Jde tedy o podobný systém odměňování jako u celopražských Pirátských zastupitelů (viz [metodika][metodika]).

[metodika]: https://redmine.pirati.cz/projects/kspraha/wiki/Odm%C4%9B%C5%88ov%C3%A1n%C3%AD 

Dopad na rozpočet 2016:

V roce 2016 při předpokladu nástupu k 1. 9. 2016 jde o částku cca 38 tis. Kč, která bude hrazena z rozpočtu administrativníhho odboru Pirátské strany (viz níže). V prvním roce tedy nebudou vyčerpány všechny rozpočtené prostředky z položky administrativního odboru z důvodu zpoždění záměru. 

Dlouhodobý výhled:

Očekáváme, že asistent pro administrativu bude pro Piráty pracovat dlouhodobě, přičemž na jeho odměnu jsou zatím (2016) vyhrazeny prostředky v rozpočtové položce s kódem č. 212600003.
Při celoroční činnosti asistenta pro administrativu se potom bude jednat o cca 119 tis. Kč. (střední hodnota), jak je uvedeno níže:

Položka | Částka (tis. Kč)
--- | ----:
**Náklady celkem**  | **119**
– smluvní odměna asistenta pro administrativu |	  114
– náklady na telefon	|	  5
**Financování** | **119**
– rozpočet administrativního odboru [212600003][podbor] |	109

Skutečná hodnota odměn může být vyšší i nižší, protože se odvíjí od skutečné odměny. Maximální hodnota odměny je 132 tis. Kč ročně + 5 tis. Kč ročně telefon + rezerva na nečekané související výdaje, což dává částku 150 tis. Kč ročně, kterou navrhujeme stanovit celkové náklady záměru za každý rok (odpovídá dané rozpočtové položce). Za podmínek uvedených ve vnitřních předpisech může být schválena i mimořádná odměna (např. při přesčasech či splnění mimořádně náročného úkolu, které by vedly k jednorázovému zvýšení odměny nad dohodnuté měsíční rozmezí).

[podbor]: https://www.pirati.cz/fo/hospodareni2016/rozpocty/strana/212600003

Z hlediska vnitrostranických předpisů se jedná o jeden záměr v rozpočtové jednotce Česká pirátská strana ([§ 10 pravidel hospodaření][prah]), který se schvaluje na dobu neurčitou s náklady určenými měsíční odměnou. 

[prah]: https://www.pirati.cz/rules/prah

Harmonogram projektu
--------------------

* První týden – připomínkování podmínek výběrového řízení zakonečné potvrzením finální verze (rozeslání republikovému předsednictvu a republikovému výboru)
* Druhý týden – schvalování v příslušných orgánech
* Třetí a čtvrtý týden – lhůta pro přihlašování
* Pátý týden – Hodnocení

Výběrové řízení proběhne a smlouva bude uzavřena nejpozději do 1 měsíce od schválení usnesení všemi orgány.

Výběrové řízení na asistenta pro administrativu
----------------

Součástí záměru je jedno výběrové řízení nad 50 000 Kč.
Zadavatelem je administrativní odbor, který bude po formální stránce zastupovat Jan Loužek. Hodnotící komise výběrového řízení bude fungovat ve složení: 

* Martin Kučera (vedoucí administrativního odboru),
* Bára Hrůzová (zástupkyně vedoucího personálního odboru) a 
* Vojtěch Pikal (místopředseda strany).

Ve jmenované hodnotící komisi by měli být podle [§ 6 odst. 2 pravidel hospodaření](https://www.pirati.cz/rules/prah#vyberova_rizeni) aspoň 3 odborníci, což je splněno, neboť všichni jmenovaní jsou ve své oblasti činnosti odborně způsobilí (zkušení administrátoři, členka personálního odboru se zkušenostmi v dané oblasti).

Výběrové řízení se bude řídit následujícími dokumenty, které jsou přílohou tohoto záměru:

* [Inzerát na celostátního asistenta pro administrativu](README.md)
* [Pravidla výběrového řízení](pravidla.md)

Smlouva bude uzavřena prostřednictvím zadávacího listu podle [podmínek pro placené úkoly](https://github.com/pirati-cz/sablony/blob/4b07ba675434ee634c527909d537122264cc712e/ukoly/podminky/podminky.md), přičemž smluvní typ se bude určen podle požadavku vybraného uchazeče.


Schvalování záměru
------------------

### Celostátní úroveň

#### Návrh usnesení republikového předsednictva

Republikové předsednictvo

1. **souhlasí** se záměrem najmout asistenta pro administrativu podle předložených dokumentů,
2. **souhlasí** s náklady na tento záměr z rozpočtu administrativního odboru do 150 tis. Kč ročně,
3. **ukládá** administrativnímu odboru předložit záměr republikovému výboru k projednání bezodkladně po schválení tohoto usnesení, a dále *v případě schválení republikovým výborem* mu ukládá záměr realizovat.

#### Návrh usnesení republikového výboru

Republikový výbor

1. **bere na vědomí** předložené dokumenty k záměru najmout asistenta pro administrativu,
2. **souhlasí** se záměrem najmout asistenta pro administrativu,
3. **souhlasí** s náklady na tento záměr ve výši 150 tis. Kč ročně.


---

Zpracovatel:

* Jakub Michálek, zastupitel Pirátů v Zastupitelstvu hl. m. Prahy

Předkladatel a kontrolor:

* Martin Kučera, vedoucí administrativního odboru
