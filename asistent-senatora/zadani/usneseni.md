Záměr zřídit funkci asistenta senátora Libora Michálka
========================

*Toto je projektový záměr, který předsednictvo krajského sdružení Pirátů v Praze a republikové předsednictvo předkládají krajskému fóru Pirátů v Praze a republikovému výboru.*

Shrnutí
-------

V rámci profesionalizace aparátu strany navrhujeme provést výběrové řízení na **Pirátského asistenta senátora Libora Michálka** a podepsat s ním smlouvu na poloviční úvazek. Maximální odměna asistenta bude 11 tis. Kč měsíčně.

Asistent senátora bude odpovědný republikovému předsednictvu a v rámci své působnosti ho též budou přiměřeně úkolovat i členové krajského předsednictva a tým senátora Libora Michálka. Předpokládá se, že z dlouhodobého hlediska bude kontrolován aparátem republikového předsednictva, až vznikne.

Přílohy:

* [Inzerát na krajského manažera](README.md)
* [Pravidla výběrového řízení](pravidla.md)
* [Podmínky pro placené úkoly](https://github.com/pirati-cz/sablony/blob/4b07ba675434ee634c527909d537122264cc712e/ukoly/podminky/podminky.md)

Potřeba projektu
--------------

Předkládaný návrh vychází ze schváleného strategického plánu. Schválený [strategický plán krajského sdružení Praha][strategie] počítá s následujícím:

> Při sestavování kandidátek, volbách, mediálních výstupech a práci na radnici či v senátě od nás voliči chtějí jediné – abychom odváděli nejlepší práci. To znamená: měli zkušenosti, měli rozumný program pro zásadní oblasti a nedali se koupit, rychle se vypořádali s problémy a nehádali se mezi sebou uvnitř strany (či koalice, pokud to není k prosazení programu), udělali maximum pro prosazení Pirátského programu a pravidelně voliče informovali o své práci jazykem, kterému rozumí. (...)
> 
> Za uskutečňování politiky v Senátu, zastupitelstvech a ve sněmovně jsou odpovědní volení zástupci, kteří se řídí schválenými dokumenty. Důvěřujeme jejich úsudku, předpokládáme dobrou vůli a diskutujeme o názorech uvnitř strany. Krajské sdružení zajistí každému senátorovi zvolenému s naší účastí Pirátského asistenta na částečný úvazek. Tito asistenti budou tvořit senátní tým. (...) Vedeme permanentní kampaň, při které voliče informujeme o tom, co pro ně děláme v zastupitelstvech a v Senátu. 

Jde o dlouhodobé řešení problému, že málo využíváme možnosti, které nám dává senátor Libor Michálek zvolený v roce 2012 za Piráty, KDU-ČSL a Zelené. Příkladem toho je váznoucí komunikace při projednání návrhu EET, nezasílání stanovisek k zásadním projednávaným návrhům (dělalo se jen krátkou dobu v roce 2012) a téměř nulová medializace ze strany Pirátů práce senátora Libora Michálka. Když máme od státu příspěvek na mandát senátora, tak by měl být primárně použit na to, aby tyto věci fungovaly.

Předpokládaný rozsah práce činí 20 hodin týdně, v případě potřeby strany může být rozšířen.

[strategie]: https://redmine.pirati.cz/projects/praha/wiki/Strategick%C3%BD_pl%C3%A1n
[prah]: https://www.pirati.cz/rules/prah

Rozpočet projektu
-----------------

Roční náklady činí 44 tis. Kč (z rozpočtu krajského sdružení Praha) a 60 tis. Kč (z celostranického rozpočtu) při měsíční smluvní odměně cca 6 tis. Kč v pevné složce a až 5 tis. Kč úkolové odměny (odhadována střední částka 2600 Kč). Jde tedy o stejný systém odměňování podobný jako u celopražských Pirátských zastupitelů. 

Dopad na rozpočet 2016:

V roce 2016 při předpokladu nástupu k 1. 5. 2016 jde o částku cca 70 tis. Kč, která bude hrazena primárně z rozpočtu krajského sdružení Praha. V prvním roce tedy nebudou vyčerpány všechny rozpočtené prostředky z kapitoly republikového předsednictva z důvodu zpoždění záměru. Tyto prostředky lze využít případně na expertízy v Senátu, kampaně související se Senátem nebo o ně zkrátit rozpočet.

Položka | Částka (tis. Kč)
--- | ----:
**Náklady celkem**  | **88**
– smluvní odměna asistenta senátora	|	  70
**Financování** | **88**
– rozpočet strany, pol. [212500004][strana] |	26
– rozpočet krajského sdružení Praha, pol.	[220100240][kspraha] | 44

[strana]: https://www.pirati.cz/fo/hospodareni2016/rozpocty/strana/212500004
[kspraha]: https://www.pirati.cz/fo/hospodareni2016/rozpocty/strana/220100240

Dlouhodobý výhled:

Očekáváme, že asistent bude pro Piráty pracovat dlouhodobě, přičemž na jeho odměnu jsou vyhrazeny prostředky v dlouhodobém záměru krajského sdružení Praha (44 tis. Kč ročně), zbylých 60 tis. Kč ročně bude hradit republikové předsednictvo. 

Z hlediska vnitrostranických předpisů jde o dva záměry, jeden v rozpočtové jednotce krajské sdružení Praha a jeden v rozpočtové jednotce Česká pirátská strana ([§ 10 pravidel hospodaření][prah]). Oba tyto záměry jsou schvalovány roční hodnotou na dobu neurčitou.

Harmonogram projektu
--------------------

* První týden – připomínkování podmínek výběrového řízení zakonečné potvrzením finální verze
* Druhý týden – schvalování v příslušných orgánech
* Třetí a čtvrtý týden – lhůtě pro přihlašování
* Pátý týden – Hodnocení

Výběrové řízení proběhne a smlouva bude uzavřena nejpozději do 1 měsíce od schválení usnesení všemi orgány.

Hodnotící komise
----------------

Zadavatelem bude krajské předsednictvo Praha, které bude po formální stránce zastupovat Jan Loužek. Hodnotící komise výběrového řízení bude fungovat ve složení 

* Jakub Michálek (předseda zastupitelského klubu a vyjednavač koalice v daném volebním obvodě, za krajské sdružení Praha), 
* Bára Hrůzová (členka personálního odboru, za personální odbor a republikové předsednictvo) a 
* Petr Klimeš (senátní asistent Libora Michálka).

V případě potřeby pověří na žádost zástupce zadavatele náhradníka člena hodnotící komise ten, za koho je daný člen delegován.

Schvalování záměru
------------------

### Celostátní úroveň

#### Návrh usnesení republikového předsednictva

Republikové předsednictvo

1. **souhlasí** s projektem na výběr Pirátského asistenta senátora Libora Michálka včetně jeho příloh,
2. **souhlasí** s náklady na tento záměr z celostátního rozpočtu do 60 tis. Kč ročně,
3. **ukládá** místopředsedovi Vojtěchu Pikalovi předložit projekt republikovému výboru k projednání bezodkladně po schválení tohoto usnesení, a dále *pro případ schválení*:
4. **souhlasí** s použitím zvláštních [pravidel výběrového řízení](pravidla.md),
5. **jmenuje** odborným zástupcem republikového předsednictva v hodnotící komisi členku personálního odboru Báru Hrůzovou,
6. **pověřuje** dočasně uzavřením smlouvy, podáváním žádostí o proplacení, kontrolou a dalšími úkony hospodáře týkajícími se pol. [212500004][strana] předsedu krajského sdružení Praha.


#### Návrh usnesení republikového výboru

Republikový výbor

1. **bere na vědomí** projekt na výběr Pirátského asistenta senátora Libora Michálka včetně jeho příloh,
2. **souhlasí** se záměrem zřídit funkci Pirátského senátora asistenta Libora Michálka,
3. **souhlasí** s náklady na tento záměr ve výši 60 tis. Kč ročně,
4. **ukládá** republikovému předsednictvu v rámci tohoto výběrového řízení plnit úkoly nadřízeného orgánu ve výběrovém řízení.

### Krajská úroveň

#### Návrh usnesení krajského předsednictva

Předsednictvo krajského sdružení Praha

1. **souhlasí** s projektem na výběr Pirátského asistenta senátora Libora Michálka včetně jeho příloh,
2. **ukládá** předsedovi krajského sdružení předložit projekt krajskému fóru k projednání bezodkladně po schválení tohoto usnesení, a dále *pro případ schválení*:
3. **ukládá** předsedsedovi krajského sdružení zajistit výběrové řízení, podepsat smlouvu, předkládat krajskému předsednictvu každý měsíc návrh na schválení odměny k odsouhlasení, dokud tuto pravomoc nepřevezme republikové předsednictvo, a jinak realizovat schválený projekt,
4. **jmenuje** zástupce zadavatele Bc. Jana Loužka, zveřejňovače klubu Pirátů v ZHMP,
5. **jmenuje** hodnotící komisi ve složení Jakub Michálek, Bára Hrůzová a Petr Klimeš.

Ve jmenované hodnotící komisi by měli být podle [§ 6 odst. 2 pravidel hospodaření](https://www.pirati.cz/rules/prah#vyberova_rizeni) aspoň 3 odborníci, což je splněno, neboť všichni jmenovaní jsou ve své oblasti činnosti odborně způsobilí.

#### Návrh usnesení krajského fóra

Krajské fórum Praha

1. **bere na vědomí** projekt na výběr Pirátského asistenta senátora Libora Michálka včetně jeho příloh,
2. **souhlasí** se záměrem zřídit funkci Pirátského asistenta senátora Libora Michálka a
3. **souhlasí** s náklady na tento záměr ve výši 44 tis. Kč ročně.

---

Zpracovatel:

* Jakub Michálek, zastupitel Pirátů v Zastupitelstvu hl. m. Prahy

Předkladatel a kontrolor:

Ondřej Profant, předseda krajského sdružení Pirátů Praha
