Záměr sítě krajských koordinátorů
========================

*Toto je projektový záměr, který republikové předsednictvo předkládá republikovému výboru.*

Shrnutí
-------

Součástí strategie pro volby do Parlamentu je udělat spolehlivou síť placených krajských koordinátorů (kostru organizace). Koordinátoři budou odpovědní příslušnému krajskému předsednictvu. Vedle toho je v příslušné oblasti bude metodicky vést celostátní vedení, za celostátní vedení budou odpovídat personálnímu odboru. Odměňováni budou na návrh krajského předsednictva z celostátního rozpočtu (odměny bude mít centrálně na starosti personální odbor), přičemž část nákladů půjde z příslušného krajského sdružení a část bude dotace z celostátního rozpočtu. Konkrétní podíly stanoví republikový výbor při schvalování rozpočtu na příští rok - dosud je nelze stanovit, protože nemáme odhad výsledků hospodaření, podle nichž je třeba stanovit takový podíl jednotlivých krajských sdružení, aby byla částka pro daný kraj únosná. Odměňování bude pravidelně zúčtováno napříč celou organizací jako sdílená služba (viz návrh organizačního řádu), díky čemuž bude tato administrativa na úrovni strany a nebudou ji muset řešit krajská sdružení.  

Potřeba projektu
--------------

Záměr zřídit krajské koordinátory dobrovolníků byl diskutován na jednáních republikového předsednictva 9. 10. 2016 a 18. 10. 2016 (viz [zde](https://forum.pirati.cz/republikove-predsednictvo-f61/zapisy-z-jednani-republikoveho-predsednictva-t35129.html#p473797)). Potřebnost spočívá v tom, že krajská předsednictva jsou zahlcena administrativou, dochází v krajích ke zpoždění odpovědí na žádosti o členství, neexistují v řadě případů ani krajské evidence dobrovolníků nejsme připraveni na plánovanou akci 17. listopadu. Např. na Vysočině je třeba prakticky sdružení znovu založit. Velmi citelně chybí pravidelný a průběžný reporting a uhánění lidí, pokud nejsou na osobních setkáních. Pokud nebudeme mít v každém kraji dobré zázemí, nejsme schopni zde získat 5 % a dostat se do sněmovny. Pro vysokou potřebnost byl projekt začleněn do strategie strany a diskutován na zasedání republikového výboru dne 22. 10. 2016 s neformálním souhlasným stanoviskem a úkolem k rozpracování a zohlednění v rozpočtu a rozpočtovém výhledu. 

Rozpočet projektu
-----------------

Střední roční náklady činí 120 tis. Kč na jednoho koordinátora (z rozpočtu personálního odboru Pirátské strany) při měsíční smluvní odměně cca 8 tis. Kč v pevné složce (nárokovatelné poměrně vzhledem k rozsahu práce) a až 5 tis. Kč úkolové odměny (odhadována střední částka 2 tis. Kč). Jde tedy o podobný systém odměňování podobný u celopražských Pirátských zastupitelů (viz [metodika][metodika]). V předvolební době lze očekávat nárůst odměny až na cca 15 tis. Kč měsíčně na jednoho koordinátora. 

[metodika]: https://redmine.pirati.cz/projects/kspraha/wiki/Odm%C4%9B%C5%88ov%C3%A1n%C3%AD 

Koordinátoři budou (vedle asistence krajským předsednictvům) centrálně řízeni personálním odborem, z jehož rozpočtu budou placeni. Prostředky pro odměnu budou do rozpočtu personálního odboru získány dílem z peněz účelově určených krajskému sdružení v krajském rozpočtu (prostřednictvím úhrady tzv. sdílené služby), dílem z celostátních peněz. Konkrétní poměr dotace bude stanovena u jednotlivých krajů v návaznosti na jejich disponibilní prostředky, a to spolu s rozpočtem na rok 2017 a v návaznosti na zjistěný odhad výsledků hospodaření za rok 2016. Výše dotace bude předložena republikovému výboru  v rámci návrhu rozpočtu. Jde o to, aby měla koordinátora i nejmenší sdružení, která nemají dostatečně velký rozpočet, naopak u rozpočtově silných sdružení není třeba dotace tak velká. Na druhou stranu právě tato rozvinutá sdružení (krajské sdružení Praha, Jihomoravský kraj, Karlovarský kraj),  by mohla být mezistupněm v řízení personálního odboru. 

Z hlediska administrativy se mi jeví nejjednodušší, aby žádosti o proplacení u všech koordinátorů podával najednou personální odbor, čímž bude krajskému sdruženímu ulehčena administrativa a zároveň bude zajištěno, že si koordinátor nebude proplácet peníze sám sobě. Rovněž tak bude zajištěno, že příjem bude řádně zdaněn a budou zaplaceny odvody, pokud půjde o zaměstnance (vyžaduje mzdovou účetní), a že odměnu dostanou lidé včas. Rovněž bude zajištěna hromadná úhrada telefonů. Svěření personální agendy jednomu orgánu uvnitř organizace je [osvědčené](https://managementmania.com/cs/personalistika-a-lidske-zdroje) a efektivní. 

Výši proměnlivé složky odměny by navrhovalo krajské předsednictvo, pevná složka by byla spočtena podle vykázaných hodin. Z rozpočtu krajského sdružení by byly peníze strženy jako u úhrady sdílené služby (viz návrh organizačního řádu). Zároveň tím bude uspíšeno využití disponibilních krajských rozpočtů, které dosud nebyly použity a činnost v krajském sdružení zanikla. 

Dopad na rozpočet 2016:

Očekáváme, že koordinátoři budou pro Piráty pracovat dlouhodobě, přičemž na jejich odměnu bude pro rok 2016 vyčleněna v rámci rozpočtu strany dotace v [položce personálního odboru na odměny](https://www.pirati.cz/fo/hospodareni2016/rozpocty/strana/212900003), která bude [navýšena o prostředky z rezervy](https://www.pirati.cz/fo/hospodareni2016/rozpocty/strana/212500100). Druhý díl (nedotovaná část) bude hrazen z prostředků krajských sdružení. V roce 2016 při předpokladu nástupu k 1. 12. 2016 jde o celkovou částku cca 140 tis. Kč + náklady na telefon cca 5 tis. Kč. 

Dopad na rozpočet 2017:

V roce 2017 očekáváme rozpočtové náklady průměrně 145 tis. Kč na jednoho koordinátora (do října 2016 jde o částku 125 tis. Kč), tj. cca 2,03 milionu Kč (tj. do října 2016 jde o částku 1,75 mil. Kč). K tomu je třeba připočíst náklady na telefon cca 70 tis. Kč.

Za podmínek uvedených ve vnitřních předpisech může být schválena i mimořádná odměna (např. při přesčasech či splnění mimořádně náročného úkolu, které by vedly k jednorázovému zvýšení odměny nad dohodnuté měsíční rozmezí).

[podbor]: https://www.pirati.cz/fo/hospodareni2016/rozpocty/strana/212600003

Z hlediska vnitrostranických předpisů se jedná o 15 záměrů v rozpočtových jednotkách Česká pirátská strana a jednotlivých krajských sdruženích ([§ 10 pravidel hospodaření][prah]), které se schvalují na dobu neurčitou s náklady určenými měsíční odměnou. Vzhledem k tomu, že jde o nevýznamnější rozhodnutí v historii České pirátské strany z hlediska organizace, navrhujeme ho upravit komplexním usnesením republikového výboru.

[prah]: https://www.pirati.cz/rules/prah

Harmonogram projektu
--------------------

* do pátku 28. 10. - připomínkování podmínek výběrového řízení zakonečné potvrzením finální verze (rozeslání republikovému předsednictvu a republikovému výboru)
* do středy 2. 11. – zapracování připomínek a předložení republikovému výboru
* do pondělí 7. 11. - schvalování v republikovém výboru, lhůta pro krajská předsednictva, aby oznámila, zda budou chtít soutěžit společného koordinátora, lhůta pro delegaci osob do výběrové komise, **vyhlášení výběrového řízení**
* 17. 11. – testovací akce 17. listopadu s Piráty
* do neděle 20. 11. – lhůta pro přihlašování
* 22.-25. 11. - pohovory s pozvanými uchazeči
* 1. 12. - vyhlášení výsledků a uzavření smlouvy

Výběrové řízení proběhne a smlouva bude uzavřena nejpozději do 1 měsíce od schválení usnesení republikovým výborem.

Výběrové řízení na koordinátory dobrovolníků
----------------

Součástí záměru je 14 výběrových řízení nad 50 000 Kč, která budou vyhlášena souběžně (z hlediska jednotného informování potenciálních uchazečů). Zadavatelem a komplexním zpracovatelem výběrového řízení je personální odbor. Hodnotící komise výběrového řízení bude fungovat v následující minimální složení komise: 

* člen krajského předsednictva - odborník na agendu krajského sdružení a předseda komise
* člen celostátního personálního odboru - odborník na personalistiku
* zástupce jmenovaný krajským předsednictvem - odborník na administrativu

Ve jmenované hodnotící komisi by měli být podle [§ 6 odst. 2 pravidel hospodaření](https://www.pirati.cz/rules/prah#vyberova_rizeni) aspoň 3 odborníci. Bude-li krajské sdružení nečinné, přebírá jeho pravomoci republikového předsednictvo.

Výběrové řízení se bude řídit následujícími dokumenty, které jsou přílohou tohoto záměru:

* [Inzerát na celostátního asistenta pro administrativu](README.md)
* [Pravidla výběrového řízení](pravidla.md)

Smlouva bude uzavřena prostřednictvím zadávacího listu podle [podmínek pro placené úkoly](https://github.com/pirati-cz/sablony/blob/4b07ba675434ee634c527909d537122264cc712e/ukoly/podminky/podminky.md), přičemž smluvní typ se bude určen podle požadavku vybraného uchazeče.

V úvahu také připadá, aby se nejvýše 2 krajská sdružení dohodla, že budou konat společné výběrové řízení (rozsah práce u takového výběrového řízení bude dvojnásobný). Krajská sdružení se tak mohou domluvit i po výsledku výběrového řízení (např. v jednom výběrovém řízení nebude kandidát doporučen a v druhém bude schopný kandidát, který to bude moci dělat).

Personální odbor dále přijme dodatečná pravidla pro efektivní organizaci, např. pověří 2 koordinátory dodatečnými úkoly související s organizací koordinátorů (např. jeden určený koordinátor pro Čechy a jeden určený koordinátor pro Moravu a Slezsko). Vedle toho je v příslušné oblasti bude metodicky vést celostátní vedení. 


Schvalování záměru
------------------

#### Návrh usnesení republikového výboru

Republikový výbor

1. **souhlasí** s předloženým záměrem sítě placených krajských koordinátorů, 
2. **ukládá** závěry uvedené v předloženém záměru zohlednit v návrhu organizačního řádu a do doby jeho přijetí **stanoví** krajským sdružením povinnost poskytnout součinnost k realizaci záměru,
3. **souhlasí** s náklady podle předloženého záměru, které vzniknou na celostátní úrovni z důvodu dotace, přičemž konkrétní výše dotace bude určena dle bodu 4 a do té doby se bude provizorně postupovat, jako by byla dotace na všechny náklady projektu, přičemž po schválení výše dotace budou náklady zpětně zúčtovány,
4. **ukládá** republikovému předsednictvu zohlednit v rámci rozpočtu na rok 2017 tento projekt,
5. **ukládá** republikovému předsednictvu zahájit realizaci společného postupu výběrových řízení podle projektu.

Přílohy:

* [Pravidla výběrového řízení](pravidla.md)
* [Inzerát výběrového řízení](README.md) 


---

Zpracovatel:

* Jakub Michálek, místopředseda Pirátů
