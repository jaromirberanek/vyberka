Pravidla výběrového řízení
==========================

1. Výběrové řízení začne **veřejným oznámením** výběrového řízení na [internetovém fóru](https://forum.pirati.cz/verejna-vyberova-rizeni-f572/) a bude zasláno e-mailem vytipovaným uchazečům, o kterých víme, že mají o funkci zájem (např. dosavadní pracovník, neúspěšní uchazeči z předchozích výběrových řízení), nejméně však 3 osobám připadajícím v úvahu. Můžeme je kontaktovat i telefonicky. To samé doporučujeme i všem členům a příznivcům.
2. **Zadavatelem** je příslušný orgán České pirátské strany uvedený v inzerátu s kontaktem. Ve výběrovém řízení ho zastupuje pověřený zástupce, který výběrové řízení vyhlašuje, přijímá nabídky, zajišťuje průběh řízení po administrativní stránce a komunikuje s uchazeči. Úkoly nadřízeného orgánu v tomto řízení plní personální odbor.
3. Od okamžiku projednávání záměru až do vyhlášení výběrového řízení nám může kdokoliv zaslat své **připomínky**, pokud má za to, že podmínky výběrového řízení jsou nastaveny diskriminačně nebo v rozporu s vnitřními předpisy. Zadavatel si vyhrazuje provést nápravu takových ustanovení podle svého uvážení. V případě, že připomínkám nevyhoví, rozhodne o nich nadřízený orgán.
4. Nabídky zaslané opožděně či jinak v rozporu s těmito pravidly, inzerátem, schválenými usneseními nebo jinými zveřejněnými směrodatnými dokumenty (společně jen „zadání“) budou **vyřazeny**. Vyřazen může být i kandidát, u kterého shledá hodnotící komise nepřijatelné riziko. Zástupce zadavatele nebo hodnotící komise mohou vyzvat uchazeče k opravě či doplnění nabídky, osobnímu pohovoru, splnění úkolu či jinému ověření předpokladů, pokud je to potřebné, ale nejsou k tomu povinni. Mohou také prominout drobné formální nedostatky (např. pokud je předepsán formát nabídky). Hodnotí se podle dodaných materiálů (životopis, motivační dopis, reference apod.) a informací, které má hodnotící komise k dispozici nebo které si zjistí. 
5. Není-li stanoveno jinak, celé nabídky, životopisy a jiné materiály dodané uchazečem **nebudeme zveřejňovat** bez souhlasu uchazeče, není-li stanoveno jinak. Vyhrazujeme si právo zveřejnit základní parametry nabídek a dále poskytnout celý obsah nabídky jednotlivým členům a osobám, které o to požádají z důvodu veřejné kontroly. Vyhrazujeme si právo zveřejnit úplnou nabídku vítězného uchazeče.
6. Rozhodujícím hodnotícím kritériem budou v **prvním kole** požadavky uvedené v inzerátu. V prvním kole uspěje kandidát, který splní všechny tyto požadavky. Jde-li o hodnocení požadavků, které jsou těžko prokazatelné (slušnost, spolehlivost apod.), může se hodnotící komise omezit na ověření z veřejných zdrojů, že tyto požadavky zjevně neporušuje. Pokud bude více kandidátů vyhovujících ve všech těchto kritériích, bude uspořádáno druhé kolo výběrového řízení. Druhé kolo se konat nemusí, pokud bude v prvním kole úspěšný pouze jeden kandidát a hodnotící komise jeho nabídku označí za přijatelnou.
7. V případném **druhém kole** výběrového řízení budou hodnocena kritéria, která jsou uvedena v inzerátu spolu s maximálními počty bodů. Maximální počet bodů má obdržet kandidát, který zcela znamenitě splňuje předpoklady z dané oblasti. Nulový počet má obdržet kandidát, který předpoklady z dané oblasti pro danou pozici splňuje zcela nedostatečně.
8. Výsledkem výběrového řízení je seřazený seznam nabídek s uvedením, jaké je pořadí nabídek, které jsou přijatelné nabídky, a čí nabídka je vyřazena. O hodnocení a výsledku výběrového řízení rozhoduje hodnotící komise jmenovaná zadavatelem do termínu pro zaslání nabídek. Komise rozhoduje usnesením anebo jiným způsobem, který si schválí. V případě potřeby pověří na žádost zástupce zadavatele náhradníka člena hodnotící komise ten, za koho je daný člen delegován.
9. Zadavatel **uzavře smlouvu** s vítězem výběrového řízení. Rozhodne-li se tak zadavatel, může vedle vítěze přijmout postupně v pořadí i druhou či další nabídku, která nebyla vyřazena, ale vždy tak, aby míra plnění odpovídala pořadí ve výběrovém řízení. Odpadne-li vítěz, může zadavatel uzavřít smlouvu na základě další přijatelné nabídky v pořadí dle výsledků. Nejpozději tak může učinit do 1 roku od vyhlášení výsledků výběrového řízení. Zadavatel je pro tento účel oprávněn vést ve své evidenci spolupracujících osob osobní údaje uchazeče. Uchazeč souhlasí s tím, aby ho zadavatel informoval o své činnosti prostřednictvím poskytnutých kontaktů, což může uchazeč kdykoliv později zrušit.
10. Rozsah práce může být i po uzavření smlouvy se souhlasem vybraného kandidáta dodatečně **rozšířen** až na dobu 40 hodin týdně, při odpovídajícím zvýšení odměny, pokud bude mít zadavatel takovou potřebu (např. dodatečná objednávka jiného orgánu, rozšíření rozsahu práce), a to aniž by se konalo další výběrové řízení. Výsledek výběrového řízení bude použitelný i pro další srovnatelné pozice (např. krajští koordinátoři dobrovolníků), ale smlouva musí být uzavřena do 1 roku od vyhlášení výsledků výběrového řízení.
11. Výsledek výběrového řízení bude **vyhlášen** na internetovém fóru v tématu, kde bylo výběrové řízení oznámeno (viz výše) a dále všem uchazečům e-mailem sdělíme výsledek. Proti vyhlášení výsledku výběrového řízení lze podat stížnost kontrolní komisi Pirátské strany (z důvodu, že došlo k porušení předpisů takovým způsobem, který mohl mít vliv na výsledek) ve lhůtě do 10 dnů od vyhlášení výsledku výběrového řízení.
12. Výběrové řízení bereme vážně a rozhodně ho nechceme rušit nebo měnit jeho podmínky za běhu. Pokud to však bude třeba k nápravě dílčích nedostatků zadání, vyhrazujeme si právo jeho pravidla změnit, a pokud by odpadl náš zájem nebo najdeme v postupu vážné neodstranitelné vady, vyhrazujeme si právo ho zrušit. Takový úkon zveřejníme a neprodleně ho oznámíme všem uchazečům, kteří mu již zaslali nabídku.
