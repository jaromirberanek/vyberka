Pravidla výběrového řízení
==========================

1. Výběrové řízení začne **veřejným oznámením** výběrového řízení na [internetovém fóru][forum]  a zašleme ho e-mailem vytipovaným dodavatelům, o kterých víme, že jsou schopni dodávat levně. Dodavatele můžeme kontaktovat i telefonicky. To samé doporučujeme i všem členům a příznivcům.
2. **Zadavatelem** je Česká pirátská strana – předsednictvo krajského sdružení Praha. Ve výběrovém řízení ho zastupuje člen pověřený předsednictvem krajského sdružení Praha, který ho vyhlašuje, přijímá nabídky, zajišťuje průběh řízení po administrativní stránce a komunikuje s uchazeči. Úkoly nadřízeného orgánu v tomto řízení plní mediální odbor.
3. Od okamžiku projednávání záměru až do vyhlášení výběrového řízení nám může kdokoliv zaslat své **připomínky**, pokud má za to, že podmínky výběrového řízení jsou nastaveny diskriminačně nebo v rozporu s vnitřními předpisy. Zadavatel si vyhrazuje provést nápravu takových ustanovení podle svého uvážení. V případě, že jim nevyhoví, rozhodne o nich nadřízený orgán.
4. Z veřejné činnosti uchazeče musí být zřejmé, že obdobný typ zakázky běžně plní. Výběrové řízení na tisk Pirátských novin je otevřeno **jen profesionálním novinovým tiskárnám**. Má-li zadavatel pochybnosti, je oprávněn vyžádat si reference.
5. Nabídky zaslané opožděně či jinak v rozporu s těmito pravidly, inzerátem, schválenými usneseními nebo jinými zveřejněnými směrodatnými dokumenty (společně jen „zadání“) budou **vyřazeny**. Zástupce zadavatele může vyzvat uchazeče k opravě či doplnění nabídky a osobnímu pohovoru či ověření předpokladů, pokud je to potřebné, ale není k tomu povinen. 
6. Jediným hodnotícím kritériem je **nabídková cena** včetně DPH. Maximální nabídková cena, nad kterou budou nabídky vyřazeny, je stanovena částkou v rozpočtu projektu určenou na tuto zakázku. 
7. Součástí nabídky nesmí být ujednání výrazné zatěžující zadavatele vysokými smluvními pokutami nebo jinými nestandardními ujednáními.
8. Nabídky vyhodnocuje a výsledek výběrového řízení vyhlašuje zástupce zadavatele. **Výsledkem výběrového řízení** je seřazený seznam nabídek s uvedením, jaké je pořadí nabídek, které jsou přijatelné nabídky, a čí nabídka je vyřazena. O výsledku výběrového řízení rozhoduje zástupce zadavatele. 
9. Zadavatel **uzavře smlouvu** s vítězem výběrového řízení. Rozhodne-li se tak zadavatel, může vedle vítěze přijmout postupně v pořadí i druhou či další nabídku, která nebyla vyřazena, ale vždy tak, aby míra plnění odpovídala pořadí ve výběrovém řízení. Odpadne-li vítěz, může zadavatel uzavřít smlouvu na základě další přijatelné nabídky v pořadí dle výsledků. Nejpozději tak může učinit do 1 roku od vyhlášení výsledků výběrového řízení.
10. Rozsah zakázky může být i po uzavření smlouvy se souhlasem vybrané osoby dodatečně **rozšířen**, při odpovídajícím zvýšení odměny, pokud bude mít zadavatel takovou potřebu (např. dodatečná objednávka jiného orgánu, rozšíření rozsahu práce), a to aniž by se konalo další výběrové řízení. Takové rozšíření může ovšem podle vnitřních předpisů vyžadovat další souhlas příslušného orgánu. Pokud zadavatel nemá výhodnější nabídky, může výsledek výběrového řízení použít i pro další srovnatelné zakázky, ale smlouva musí být uzavřena do 1 roku od vyhlášení výsledků výběrového řízení.
11. Výsledek výběrového řízení bude **vyhlášen** na internetovém fóru v tématu, kde bylo výběrové řízení oznámeno (viz výše) a dále všem uchazečům e-mailem sdělíme výsledek. Proti vyhlášení výsledku výběrového řízení lze podat stížnost kontrolní komisi strany ve lhůtě do 10 dnů od vyhlášení výsledku výběrového řízení. Tato stížnost nemá odkladný účinek, pokud jí ho rozhodčí komise nepřizná předběžným opatřením.
12. Výběrové řízení bereme vážně a rozhodně ho nechceme rušit nebo měnit jeho podmínky za běhu. Pokud to však bude třeba k nápravě dílčích nedostatků zadání, vyhrazujeme si právo jeho pravidla změnit, a pokud by odpadl náš zájem nebo najdeme v postupu vážné neodstranitelné vady, vyhrazujeme si právo ho před uzavřením smlouvy zrušit. Takový úkon zveřejníme a neprodleně ho oznámíme všem uchazečům, kteří mu již zaslali nabídku.

[forum]: https://forum.pirati.cz/verejna-vyberova-rizeni-f572/



