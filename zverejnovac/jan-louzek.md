---
jméno: Jan Loužek
---

Anotace tisků zastupitelstva
============================

Materiál k 2. kolu výběrového řízení na pozici zveřejňovače/zveřejňovačky zastupitelského klubu Pirátů

A. Vybrané tisky
-----------------
Vybral jsem si tisky: 3. Portál HMP, 10. Teze protikorupční strategie, 11. Zakázky z oboru informatiky

B. Anotace tisků
----------------

Č. 3. Portál HMP

Rada Hlavního města Prahy uložila výboru informatiky vyhotovit a uzavřít smlouvu s Corpus Solutions, pro přípravu infrastruktury nového webu Praha.eu.

Potřebu zakázky Magistrát zdůvodňuje nezbytností modernizace webu, bežícího nyní na dále nepodporovaných technologiích. Modernizace má mít podobu pouhého nahrazení nefunkčních prvků. Zakázka (malého rozsahu) představuje de facto pouze průzkum možností, kam by mohl/měl web do budoucna směřovat.

Magistrát Hlavního města Prahy počítal se sumou do výše 720 000 Kč. Oslovil celkem 6 firem, z nichž se ozvala jen Corpus Solutions s cenou 345 000 Kč bez DPH. 

Tento text je pro Pirátskou stranu důležitý vzhledem k boji s předraženými zakázkami. Je logické se domnívat, že firma, která sestaví specifikaci pro nový web metropole, bude v nadcházejícím výběrovém řízení de facto zvýhodněna, či může dokonce vytvořit bariéry konkurenci.

Č. 10. Teze protikorupční strategie

Rada schválila teze tříleté strategie Magistrátu hlavního města Prahy na boj proti korupci v letech 2015-2018 a rozhodla o její konkretizaci, resp. definici podle těchto tezí. Dokument má napravit chyby předchozí protikorupční strategie z let 2011-2014. Vypracován byl advokátní kanceláří Kinstellar.

V rámci této strategie zřídí Magistrát pozici tzv. Etického komisaře, tedy osoby, která má vytipovávat oblasti s nejvyšším rizikem korupčního jednání. V oblastech s nejvyšší mírou mají být rozhodovací pravomoci přeneseny od jednotlivce k více lidem. 

Magistrát zcela správně hodlá navázat v této oblasti spolupráci s vybranými světovými metropolemi, které se potýkají s podobným problémem. Obdobnou spolupráci bude iniciovat s neziskovými organizacemi. Není však uvedeno, jak bude probíhat, respektive s kým.

Tento text je pro Pirátskou stranu důležitý vzhledem k boji proti nekalým praktikám na Magistrátu a nízké důvěře Pražanů v něj v minulých letech.

Č. 11. Zakázky z oboru informatiky

Na základě dopisu ředitele Městské policie v Praze se Rada rozhodla vyřešit dlouhodobý problém, tedy, že stávající informační systém nevyhovuje kapacitám Městské policie. Plánovaná, nicméně pozdržená II. etapa realizace informačního systému má následující části: Předimplementační studii, nákup hardware a software, jejich instalaci a rozšíření sítě pro potřeby Městské policie.

V souvislosti s rozhodnutím Rady podal ředitel Odboru informatiky výzvu společnosti CCA Group, která již delší dobu připravuje informační systém pro Městskou policii. V této výzvě žádá CCA Group, aby připravila nabídku pro Magistrát.

Výzva k nabídce obsahuje komplexní přehled rysů, které má společnost zajistit nebo zdokonalit v informačním systému MP. Cena rozšíření však není uvedena; bude stanovena na základě odborného odhadu.

C. Stanovisko
-------------

Jedním z úkolů, které jsme zde v Praze jako Piráti vytyčili, je magistrát bez megaztrát. Tím  je po dlouhou dobu například webový portál praha.eu, který je v režii společnosti Corpus Solutions.

Zakázka pro tuto společnost, vypsaná ještě v době Pavla Béma, byla v roce 2011 předmětem žhavé diskuze v tehdejší ODS. Náklady na provoz webu dosáhly v roce 2010 přes 28 milionů korun. Výsledek byl rozpačitý. Jsme o čtyři roky dále, co se mezitím stalo...?

Stejná společnost dodala letos Ministerstvu spravedlnosti softwarové řešení v ceně 33 milionů korun. Nedoladěná nová verze obchodního rejstříku vedla ke katastrofě. Letos v srpnu připravil magistrát zakázku pro návrh modernizace webu města Prahy. Přihlásila se do něj jediná společnost – opět Corpus Solutions.

Přestože webovky Praha.eu nejsou již tolik tristní co do návštěvnosti, jako dříve, ve s srovnání např. s portálem města Vídně (87. místo v Rakousku), nebo Záhřebu (234. místo v Chorvatsku), či Vilniusu (174. místo v Litvě) je Praha hluboce pod průměrem (607. v ČR). Návštěvnost je nízká, náklady vysoké. V současné době existují levná, zavedená a úspěšná řešení, jako například software Mediawiki (který používá i Eurostat).

Rozhodnutí, aby technické požadavky pro nový webový portál Praha.eu vymezila společnost s rozporuplnou minulostí, nevytváří atmosféru důvěry. Lze se oprávněně domnívat, že Corpus Solutions nastaví technickou speficikaci tak, aby další firmy u nadcházejícího výběrového řízení neměly šanci. Taková skutečnost odporuje volné soutěži, kterou jako Piráti vyznáváme, a vrací nás zpět do neslavných dob magistrátu s megaztrátami. 

Proto jako zastupitelský klub s tímto krokem Rady nesouhlasíme a vyzýváme primátora hlavního města Prahy, aby svůj podpis k návrhu smlouvy nepřipojil a zároveň otevřel diskuzi na téma, jakým způsobem bude Praha prezentována.

---

Souhlasím se zveřejněním tohoto dokumentu včetně mého jména na internetových stránkách zastupitelského klubu a s jejich dalším užitím.
