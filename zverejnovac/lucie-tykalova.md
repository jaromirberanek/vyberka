B. ANOTACE
Usnesení Rady hlavního města Prahy k uzavření smlouvy veřejné zakázky malého rozsahu s názvem „Právní informační systém Codexis“.
	
Tímto usnesením Rada hlavního města Prahy schvaluje smlouvu k uzavření a ukládá smlouvu vyhotovit, uzavřít a dále zajistit implementaci Právního informačního systému Codexis do softwarového prostředí hlavního města Prahy. Smlouva se uzavírá na dobu neurčitou s pravidelnou fakturací po dobu trvání smlouvy vždy na celé 4 roky ve výši 1 850 000 Kč.  Rada hlavního města Prahy tento krok odůvodňuje tak, že pořízením nejvyšší verze systému Codexis bude zajištěn neomezený přístup všech zaměstnanců Magistrátu hlavního města Prahy, stejně jako zastupitelů hlavního města Prahy, k tomuto systému, který obsahuje komplexní legislativu ČR, judikaturu ČR, evropskou legislativu a evropskou judikaturu. Systém obsahuje i elektronické komentáře Liberis, které jsou propojené s legislativou ČR a obsahují komentářovou literaturu vydávanou nakladatelstvími Linde, Leges, ANAG a Ústavem státu a práva AV ČR s cílem zajistit komplexní pohled při práci s legislativou ČR i EU. Různorodost zdrojů je hlavním předpokladem komplexnosti a maximální objektivity uživatele. 

Tento text jsem vybrala proto, že krok k nákupu placeného softwaru je v přímém rozporu programové priority Pirátů ke svobodnému přístupu k informacím. 

	
Usnesení Rady hlavního města Prahy k návrhu na zveřejňování smluv na webových stránkách akciové společnosti Pražská vodohospodářská společnost a.s.

Tímto usnesením Rada hlavního města Prahy v působnosti valné hromady Pražské vodohospodářské společnosti a.s. ukládá představenstvu Pražské vodohospodářské společnosti a.s. pokyn v souladu s částí A, článkem 10, bodem 2. s) stanov společnosti Pražská vodohospodářská společnost a.s., zveřejňovat smlouvy uzavřené společností při zohlednění ochrany údajů dle zvláštních právních předpisů včetně obchodního tajemství. Tímto krokem se zvýší transparentnost hospodaření hlavního města Prahy s majetkem města včetně správy svých majetkových účastí v obchodních společnostech, které by se měly na této transparentnosti také podílet, dále se zvýší možnost kontroly hospodaření hlavního města Prahy a jeho obchodních společností ze strany veřejnosti. 

Tento text jsem vybrala z toho důvodu, že zveřejňování smluv na webových stránkách je jedním z předpokladů transparentní organizace jako standardu v oblasti poskytování informací o hospodaření a činnosti organizací. Piráti by měli tomuto kroku věnovat pozornost a kontrolovat jeho dodržení.





Usnesení Rady hlavního města Prahy k záměru odboru informatiky na realizaci veřejné zakázky „Zpracování dokumentu předimplementační studie“, „Rozšíření počtu uživatelů systému“, „Instalační, aktivační práce pro rozšíření počtu uživatelů systému“, „Dodávka HW, SW, „Instalační práce pro dodávku HW, SW.“

Rada hlavního města Prahy tímto usnesením schvaluje záměr realizace výše uvedených veřejných zakázek, úpravu rozpočtu v rámci kapitálových výdajů, rozhoduje o zahájení zadávacího řízení pro výše uvedené veřejné zakázky po splnění zákonných podmínek, ukládá
realizovat zadávací řízení k veřejné zakázce, předložit Radě hlavního města Prahy návrh na rozhodnutí o výběru nejvhodnější nabídky a realizovat rozpočtové opatření dle bodu II.2 tohoto usnesení. Předmětem zakázek je úprava a rozvoj řešení informačního systému Městské policie Praha v podpoře organizace výkonu služby. Navrhovaný rozvoj řešení systému podpory organizace výkonu služby zefektivní výkon služby strážníků a umožní zpřístupnění dat strážníkům přímo v terénu. Potřebné finanční prostředky budou čerpány z rozpočtu odboru informatiky. 

Protože Piráti usilují o efektivní využití informačních technologií v rámci veřejné správy, měli by tomuto usnesení věnovat pozornost, protože se jedná o veřejnou zakázku na informační systém pro Městskou policii.






























C. STANOVISKO

Stanovisko zastupitelského klubu České pirátské strany k Usnesení Rady hlavního města Prahy k návrhu na zveřejňování smluv na webových stránkách akciové společnosti Pražská vodohospodářská společnost a.s.

Česká pirátská strana považuje zveřejňování smluv na webových stránkách magistrátu za základní podmínku úspěšného a transparentního fungování hlavního města Prahy. Samozřejmostí je zveřejňování těchto smluv i na webových stránkách partnera, proto Piráti toto usnesení vítají. Zároveň však upozorňujeme na to, že zveřejňování smluv města se smluvními partnery by mělo být automatické a není nutné, aby Rada hlavního města Prahy vydávala ohledně těchto otázek usnesení vždy na jeden konkrétní případ. Je v zájmu města i jeho smluvního partnera, aby byly smlouvy zveřejňovány na webových stránkách obou partnerů. Využívejme moderní technologie pro zprůhlednění městského hospodaření a ukažme občanům, že hlavní město Praha je transparentní organizací, jejíž hospodaření není schováno pod pokličkou. Město hospodaří s penězi daňových poplatníků, proto tito mají právo nahlížet, jak je s jejich penězi nakládáno. Moderní technologie nám k tomuto vytvářejí příznivé podmínky, tak je využívejme ku prospěchu nás všech. 




