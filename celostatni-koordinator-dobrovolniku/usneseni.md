Záměr najmout celostátního koordinátora dobrovolníků
========================

*Toto je projektový záměr, který personální odbor předkládá republikovému předsednictvu a republikovému výboru.*

Shrnutí
-------

V rámci zlepšení zázemí pro dobrovolníky navrhujeme provést výběrové řízení na **koordinátora dobrovolníků s působností pro celou Českou republiku** a podepsat s ním smlouvu na poloviční úvazek. Maximální odměna koordinátora dobrovolníků bude 11 tis. Kč měsíčně.

Koordinátor dobrovolníků s působností pro celou Českou republiku bude odpovědný personálnímu odboru.


Potřeba projektu
--------------

Záměr zřídit pozici celostátního koordinátora dobrovolníků byl předběžně diskutován při schvalování rozpočtu na rok 2016 na zasedání republikového výboru dne 21. 1. 2016 v Praze, a to na návrh personálního odboru. Svého koordinátora dobrovolníků již má krajské sdružení Praha, pozice koordinátora dobrovolníků se v Praze osvědčila – tyto zkušenosti je třeba přenést na celostátní úroveň zejména v souvislosti s krajskými volbami a koordinací celostátních kampaní. Konečně by se podařilo zkonsolidovat informace o dobrovolnících, které dosud nejsou jednotně k dispozici předsednictvům a odborům, a to ve výsledku to ztěžuje plánování kampaní a přípravu na parlamentní volby. 
 
Dne 2. 7. 2016 schválilo republikové předsednictvo k urychlenému řešení s termínem do 20. 8. 2016 úkol personálnímu odboru zprocesovat výběrové řízení na celostátního koordinátora dobrovolníků. Celostátní koordinátor dobrovolníků bude zjišťovat a evidovat schopnosti všech, kdo nám chtějí pomoci, hledat vhodné dobrovolníky na konkrétní úkoly a kampaně potřebné na celostátní úrovni Pirátské strany. Bude financován z příslušné položky rozpočtu personálního odboru. Předpokládaný rozsah práce je poloviční úvazek. Podmínky výběrového řízení budou vycházet z výběrového řízení na koordinátora dobrovolníků krajského sdružení v Praze a administrativu zprocesuje Jan Loužek. Republikové předsednictvo stanovilo tým ve složení Jan Loužek, Jakub Nepejchal, Michaela Krausová.


Rozpočet projektu
-----------------

Střední roční náklady činí 104 tis. Kč (z rozpočtu personálního odboru Pirátské strany) při měsíční smluvní odměně cca 6 tis. Kč v pevné složce (nárokovatelné poměrně vzhledem k rozsahu práce) a až 5 tis. Kč úkolové odměny (odhadována střední částka 2600 Kč). Jde tedy o podobný systém odměňování jako u celopražských Pirátských zastupitelů (viz [metodika][metodika]).

[metodika]: https://redmine.pirati.cz/projects/kspraha/wiki/Odm%C4%9B%C5%88ov%C3%A1n%C3%AD 

Dopad na rozpočet 2016:

V roce 2016 při předpokladu nástupu k 1. 9. 2016 jde o částku cca 35 tis. Kč, která bude hrazena z rozpočtu personálního odboru Pirátské strany (viz níže). V prvním roce tedy nebudou vyčerpány všechny rozpočtené prostředky z kapitoly personálního odboru z důvodu zpoždění záměru. 

Dlouhodobý výhled:

Očekáváme, že koordinátor dobrovolníků s působností pro celou Českou republiku bude pro Piráty pracovat dlouhodobě, přičemž na jeho odměnu jsou zatím (2016) vyhrazeny prostředky v rozpočtové položce s kódem č. 212900003.
Při celoroční činnosti koordinátora dobrovolníků se potom bude jednat o cca 109 tis. Kč. (střední hodnota), jak je uvedeno níže:

Položka | Částka (tis. Kč)
--- | ----:
**Náklady celkem**  | **104**
– smluvní odměna koordinátora dobrovolníků	|	  104
– náklady na telefon	|	  5
**Financování** | **104**
– rozpočet personálního odboru [212900003][podbor] |	109

Skutečná hodnota odměn může být vyšší i nižší, protože se odvíjí od skutečné odměny. Maximální hodnota odměny je 132 tis. Kč ročně + 5 tis. Kč ročně telefon + rezerva na nečekané související výdaje, což dává částku 150 tis. Kč ročně, kterou navrhujeme stanovit celkové náklady záměru za každý rok. Za podmínek uvedených ve vnitřních předpisech může být schválena i mimořádná odměna (např. při přesčasech či splnění mimořádně náročného úkolu, které by vedly k jednorázovému zvýšení odměny nad dohodnuté měsíční rozmezí).

[podbor]: https://www.pirati.cz/fo/hospodareni2016/rozpocty/strana/212900003

Z hlediska vnitrostranických předpisů se jedná o jeden záměr v rozpočtové jednotce Česká pirátská strana ([§ 10 pravidel hospodaření][prah]), který se schvaluje na dobu neurčitou s náklady určenými měsíční odměnou. 

[prah]: https://www.pirati.cz/rules/prah

Harmonogram projektu
--------------------

* První týden – připomínkování podmínek výběrového řízení zakonečné potvrzením finální verze (rozeslání republikovému předsednictvu a republikovému výboru)
* Druhý týden – schvalování v příslušných orgánech
* Třetí a čtvrtý týden – lhůta pro přihlašování
* Pátý týden – Hodnocení

Výběrové řízení proběhne a smlouva bude uzavřena nejpozději do 1 měsíce od schválení usnesení všemi orgány.

Výběrové řízení na koordinátora dobrovolníků
----------------

Součástí záměru je jedno výběrové řízení nad 50 000 Kč.
Zadavatelem je personální odbor, který bude po formální stránce zastupovat Jan Loužek. Hodnotící komise výběrového řízení bude fungovat ve složení: 

* Jakub Nepejchal (vedoucí personálního odboru),
* Bára Hrůzová (zástupkyně vedoucího personálního odboru) a 
* Michaela Krausová (koordinátorka dobrovolníků krajského sdružení Praha).

Ve jmenované hodnotící komisi by měli být podle [§ 6 odst. 2 pravidel hospodaření](https://www.pirati.cz/rules/prah#vyberova_rizeni) aspoň 3 odborníci, což je splněno, neboť všichni jmenovaní jsou ve své oblasti činnosti odborně způsobilí (členové personálního odboru se zkušenostmi v dané oblasti).

Výběrové řízení se bude řídit následujícími dokumenty, které jsou přílohou tohoto záměru:

* [Inzerát na celostátního koordinátora dobrovolníků](README.md)
* [Pravidla výběrového řízení](pravidla.md)

Smlouva bude uzavřena prostřednictvím zadávacího listu podle [podmínek pro placené úkoly](https://github.com/pirati-cz/sablony/blob/4b07ba675434ee634c527909d537122264cc712e/ukoly/podminky/podminky.md), přičemž smluvní typ se bude určen podle požadavku vybraného uchazeče.


Schvalování záměru
------------------

### Celostátní úroveň

#### Návrh usnesení republikového předsednictva

Republikové předsednictvo

1. **souhlasí** se záměrem najmout celostátního koordinátora dobrovolníků podle předložených dokumentů,
2. **souhlasí** s náklady na tento záměr z rozpočtu personálního odboru do 150 tis. Kč ročně,
3. **ukládá** personálnímu odboru předložit záměr republikovému výboru k projednání bezodkladně po schválení tohoto usnesení, a dále *v případě schválení republikovým výborem* mu ukládá záměr realizovat.

#### Návrh usnesení republikového výboru

Republikový výbor

1. **bere na vědomí** předložené dokumenty k záměru celostátního koordinátora dobrovolníků,
2. **souhlasí** se záměrem najmout celostátního koordinátora dobrovolníků,
3. **souhlasí** s náklady na tento záměr ve výši 150 tis. Kč ročně.


---

Zpracovatel:

* Jakub Michálek, zastupitel Pirátů v Zastupitelstvu hl. m. Prahy

Předkladatel a kontrolor:

* Jakub Nepejchal, vedoucí personálního odboru
